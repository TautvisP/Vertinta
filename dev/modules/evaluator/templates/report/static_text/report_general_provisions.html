<div class="report-section page-break">
    <h2>Bendrosios Nuostatos</h2>

    <h3>Turto vertinimo subjektai</h3>
    <ol>
        <li>Turto vertinimo subjektai yra užsakovai ir turtą vertinančios įmonės, taip pat Vyriausybės arba miestų (rajonų) valdybų (merų) įgaliotos institucijos.</li>
        <li>Užsakovais gali būti fiziniai, juridiniai asmenys ar įmonės, neturinčios juridinio asmens teisių, norintys žinoti turto vertę.</li>
        <li>Turto vertintojai gali verstis turto vertinimo veikla būdami juridinio asmens teisių neturinčios įmonės savininkais ar tikraisiais nariais arba dirbdami darbo sutarties pagrindais įmonėse, Vyriausybės arba miestų (rajonų) valdybų (merų) įgaliotose institucijose.</li>
    </ol>

    <h3>Turto vertinimo objektai</h3>
    <p>
        Turto vertinimo objektas yra bet koks Lietuvos Respublikos teritorijoje esantis materialus ir nematerialus turtas, verslas, taip pat teisė į turtą (arba turto dalį), jeigu ši teisė gali būti perleidžiama kitiems asmenims.
    </p>

    <h3>Turto vertinimo atvejai</h3>
    <ol>
        <li>Turtas gali būti vertinamas, kai:
            <ol type="a">
                <li>keičiasi jo savininkas, t. y. turtas parduodamas, perduodamas kaip nepiniginis (turtinis) įnašas, mainomas, dovanojamas, paveldimas;</li>
                <li>jis apdraudžiamas;</li>
                <li>jis apmokestinamas, deklaruojamas;</li>
                <li>jis jungiamas su kitu turtu, padalijamas ar atidalijamas iš bendro turto;</li>
                <li>jis įkeičiamas;</li>
                <li>jis įrašomas į finansinės apskaitos dokumentus;</li>
                <li>jis išnuomojamas arba perduodamas kitiems asmenims pasaugos, panaudos pagrindais ar patikėjimo teise;</li>
                <li>jis paimamas įstatymų nustatyta tvarka visuomenės poreikiams;</li>
                <li>jis pripažįstamas bešeimininkiu;</li>
                <li>įmonėms taikomos bankroto procedūros;</li>
                <li>vykdomi teismų sprendimai, nutartys ir nutarimai civilinėse bylose, teismų nuosprendžiai ir nutartys baudžiamosiose bylose dėl turtinių išieškojimų, hipotekos teisėjų nutartys įkeistą turtą parduoti iš varžytynių;</li>
                <li>to pageidauja turto savininkas arba turto vertinimo užsakovas.</li>
            </ol>
        </li>
        <li>Įstatymų nustatytais atvejais turto vertinimas yra privalomas ir atliekamas šio įstatymo 7 straipsnyje nurodytais metodais. Išimtiniais atvejais Vyriausybė gali nustatyti ir kitokius vertinimo metodus.</li>
    </ol>

    <h3>Turto vertės nustatymo principai</h3>
    <ol>
        <li>Turto vertė nustatoma vadovaujantis rinkos ekonomikos logika bei kriterijais, rinkos ir ekonominių sąlygų tyrimų bei stebėjimų rezultatais.</li>
        <li>Turto vertė nustatoma laikantis apdairumo ir atsargumo siekiant nepažeisti turto savininko teisių, taip pat turto pakeitimo kitu turtu bei alternatyvaus turto panaudojimo principų.</li>
        <li>Turto vertės nustatymo pagrindas yra galimos pajamos bei pelnas turtą naudojant ar juo disponuojant arba asmeninių poreikių tenkinimas.</li>
        <li>Turto vertė gali būti nustatoma pagal:
            <ol type="a">
                <li>pirkimo-pardavimo sandorius;</li>
                <li>turto sukūrimo (atkūrimo), įsigijimo kaštus;</li>
                <li>pajamas, gaunamas naudojant turtą.</li>
            </ol>
        </li>
    </ol>

    <h3>Turto vertinimo metodai</h3>
    <ol>
        <li>lyginamosios vertės (pardavimo kainos analogų) metodas (toliau – lyginamosios vertės metodas), kurio esmė yra palyginimas, t. y. turto rinkos vertė nustatoma palyginus analogiškų objektų faktinių sandorių kainas, kartu atsižvelgiant į nedidelius vertinamo turto bei jo analogo skirtumus;</li>
        <li>atkuriamosios vertės (kaštų) metodas (toliau – atkuriamosios vertės metodas), kurio pagrindas yra skaičiavimai, kiek kainuotų atkurti esamos fizinės būklės ir esamų eksploatacinių bei naudingumo savybių objektus pagal vertinimo metu taikomas darbų technologijas bei kainas;</li>
        <li>naudojimo pajamų vertės (pajamų kapitalizavimo arba pinigų srautų diskonto) metodas (toliau – naudojimo pajamų vertės metodas), kai turtas vertinamas ne kaip įvairaus turto suma, bet kaip verslo objektas, duodantis pelną. Šis metodas taikomas tada, kai tikimasi, kad vertinamo turto naudojimo vertė objektyviausiai parodys turto vertę rinkoje;</li>
        <li>ypatingosios vertės metodas – unikalioms meno ir istorijos vertybėms, juvelyriniams ir antikvariniams dirbiniams, įvairioms kolekcijoms įvertinti (vertinama pagal specialias šio turto vertinimo technologijas);</li>
        <li>kiti Lietuvos Respublikos Vyriausybės aprobuoti ir tarptautinėje praktikoje pripažinti metodai.</li>
    </ol>

    <p class="source-note">
        Parengta remiantis Lietuvos Respublikos turto ir verslo vertinimo pagrindų įstatymu Nr. VIII-1202 įsigaliojusiu nuo 1999 m. gegužės 25 d.
    </p>
</div>